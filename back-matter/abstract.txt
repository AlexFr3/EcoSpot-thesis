La presente tesi descrive la progettazione e lo sviluppo di "EcoSpot", un'applicazione mobile realizzata con l'obiettivo di valorizzare e promuovere la conoscenza dell'ecosistema del Delta del Po. La tutela ambientale e la sensibilizzazione pubblica, negli ultimi anni, assumono un ruolo sempre più centrale, soprattutto in territori esposti a fenomeni quali cambiamenti climatici, siccità e pressioni antropiche. L'applicazione si propone quindi di avvicinare cittadini e turisti al patrimonio naturalistico locale attraverso un'esperienza interattiva e coinvolgente.



Il sistema, sviluppato con il framework Flutter, svolge la funzione di piattaforma per la salvaguardia della fauna e del suo territorio, integrando in tempo reale dati ambientali provenienti da sensori IoT distribuiti sul Delta, insieme a previsioni meteorologiche live. L'interfaccia del sistema si basa su una mappa digitale interattiva che permette all'utente di esplorare la fauna e le aree verdi locali. Sfruttando la geolocalizzazione, l'app introduce moderne meccaniche di gamification: gli utenti accumulano punti esperienza e salgono di livello "scoprendo" fisicamente le varie specie nel loro habitat naturale. Infine, la piattaforma promuove la partecipazione attiva offrendo agli utenti autenticati la possibilità di inviare segnalazioni geolocalizzate, con documentazione fotografica allegata, tramite i servizi Cloud di Firebase.

Il risultato è un'app che accompagna l'esplorazione del Delta con un'esperienza educativa, integrata in un vero e proprio sistema di monitoraggio partecipativo per la salvaguardia del patrimonio naturale.